FOJANO (Fogianum, Fojanum) in Val di Chiana. Terra
cospicua, ben fabbricata, con insigne collegiata (S.
Martino vescovo) capoluogo di Comunità e di Potesteria
nel Vicariato R. di Monte S. Savino, Diocesi e
Compartimento di Arezzo.
Risiede nell’ombellico della Val di Chiana toscana,
sull’alti-piano e nel punto più eminente di una fra le umili
colline che fiancheggiano il Canal maestro della Chiana,
contornata da tre lati dal fiumicello Esse. – La parte
superiore che costituisce il castello, ossia il primo cerchio
della Terra di Fojano, trovasi a 694 br. sopra il livello del
mare Mediterraneo, nel gr. 29° 29' longitudine e 43° 15'
latitudine 16 miglia toscane a ostro di Arezzo, 12 a
grecale di Montepulciano, 9 a ponente di Cortona, e 17
miglia toscane a settentrione della città di Chiusi. Questa
bella e popolosa Terra presenta tuttora le traccie di un
doppio cerchio di mura; il primo dei quali, girando
intorno alla parte più elevata della collina, costituiva
l’ambito dell’antico castello, di figura ovale. Era detto
cerchio munito di torri altissime, con tre porte, e tutto
fabbricato di mattoni. Dentro il superiore castello sono
compresi due uniformi e grandiosi palazzi, uno dei quali
spetta al magistrato municipale, e l’altro per uso del
pretorio. Presso a questi esiste tuttora una delle torri poste
a difesa della porta settentrionale del castello, attualmente
ridotta ad arco.
Di figura triangolare quasi equilatera è il secondo giro
delle mura di Fojano, le quali racchiudono non solo
l’antico castello, ma due ordini di strade fiancheggiate da
abitazioni e da piazze , menochè dal lato australe, dove
non vi ha che una sola via con doppia fila di case tra il
muro del castel vecchio, e il secondo cerchio.
Quest’ultimo conta pur esso tre porte, situate negli angoli,
cioè, verso settentrione la porta Fiorentina, dal lato di
levante la porta delle Chiane, e a libeccio la porta
Cortonese.
Sebbene finora s’ignori l’origine di Fojano, pure non è
mancato chi tentasse di farla credere remotissima, quando
si congetturava, che Fojano fosse una derivazione di
Fanum, o di Forum Jani.
Comecchè sia, il castello e pieve di Fojano si trovano
rammentati sino dal mille; essendochè in una carta del
maggio 1021, spettante alla cattedrale di Arezzo, è
nominata la pieve di S. Martino sito Fojano. Costà a
quell’epoca vi avevano giurisdizione e podere i conti della
Scialenga e della Berardenga, discendenti dal conte di
Siena Wuinigi di origine salica. – Vedere
BERARDENGA, e ASCIANO.
Lo prova un atto di donazione del 1036 fatto dal conte
Ranieri del fu conte Wualfredo, e da Ermengarda sua
moglie figlia del fu conte Alberto, i quali coniugi, stando
in Arezzo, offrirono ad una loro chiesa posta presso
Rigomagno nel piviere di S. Stefano al Vico Duodecim
(ora ai Vallesi) la loro porzione della corte paterna di
Fojano, ereditata dal conte Wualfredo, e toccata per metà
al predetto conte Ranieri mediante le divise fatte con
l’altro fratello suo Wualfredo. (CAMICI, Dei March. di
Toscana).
Del casale poi, che portò il nome di Corte vecchia di
Fojano, è fatta menzione in una pergamena dell’eremo di
Camaldoli, data il 1 gennajo del 1145, con la quale il
march. Guido del fu march. Ranieri (del Monte S. Maria)
rinunziò a favore della badia de’Camaldolensi di S.
Quirico delle Rose, ossia di Nasciano presso Fojano, tutti
i diritti giusti o ingiusti che gli potevano appartenere nella
possessione Pinelli, piviere di S. Martino a Fojano, in
loco dicto Corte vecchia.
Lo stesso casale della Corte vecchia è rammentato in un
istrumento del 9 marzo 1315 appartenuto alla Comunità
di Fojano. – Del resto questo paese divenne uno dei
castelli più importanti del contado e giurisdizione di
Arezzo, cui fu immediatamente soggetto, sino a che ne
prese possesso nel 1337 la Rep. fiorentina, poco innanzi il
trattato, che accordava temporariamente al Comune di
Perugia la custodia e governo di Fojano, di Lucignano, di
Monte S. Savino e di Anghiari. – Se non che
all’occasione della cacciata del Duca di Atene da Firenze,
Fojano al pari degli altri castelli dell’antico contado
Aretino tornò sotto il regime e giurisdizione della madre
patria, alla quale fu nuovamente confermato dall’imp.
Carlo IV con diploma dato in Siena nel maggio del 1356.
Tornarono per altro i Fojanesi volontarj all’obbedienza
della Rep. fiorentina, nel 1383, poco innanzi, cioè, che
essa riacquistasse la città di Arezzo.
Fino da quell’epoca la Signoria di Firenze, e per essa i
capitani di Parte Guelfa pensarono di fortificare di torri e
di mura Fojano, che consideravasi allora come uno
de’castelli di frontiera del distretto fiorentino. – Era esso
già nel caso di far resistenza a un’armata, quando a’ 22
luglio del 1452 si accampò intorno a Fojano la vanguardia
dell’esercito di Alfonso re di Napoli, che veniva in
Toscana ai danni della Rep. fior. e che per il corso di 43
giorni di assedio battagliando finalmente conquistò
Fojano a patti onorevoli, quali meritavansi da validi
difensori. Fu in grazia della virile resistenza fatta dai
Fojanesi, che i Fiorentini, presi alla sprovvista, ebbero
tempo di munire i luoghi più importanti e di metter
assieme un ragionevole esercito. Infatti non corse molto
che la Rep. fior. ricuperò Fojano (14 giugno 1435), nella
quale occasione dalla Signorìa fu decretato, che fossero
rindennizzati gli abitanti del danno sofferto mercè la
concessione di alcune franchigie ed esenzioni.
Dal 1387 al 1512 non meno di 6 sentenze per cagione di
confini fra la Comunità di Fojano e quella di Lucignano
furono pronunziate dagli arbitri; una delle quali del 20
ottobre 1441 fu dettata nella chiesa del convento di S.
Maria a Vertighe de’Francescani Riformati presso il
Monte S. Savino dal celebre predicatore fra Alberto da
Sarteano stato eletto arbitro dalle due comunità.
Nel tempo che Sisto IV solleticava gli animi dei Senesi,
affinchè si unissero a lui ed al re di Napoli contro i
Fiorentini, questi procuravano di riparare e fortificare i
castelli posti nel confine orientate del distretto della loro
Rep. – Non so se a quest’epoca si debba fare risalire la
costruzione del secondo cerchio intorno al castello di
Fojano; vero è peraltro che nel dì 29 novembre 1476, i
capitani della Parte Guelfa di Firenze fecero vendere
alcuni beni di ribelli situati nel villaggio del Pozzo in Val
di Chiana, onde erogarne il prezzo nella costruzione delle
mura castellane di Fojano. – Dopo aver munito di un
secondo recinto il castello predetto, lo stesso magistrato
della Parte Guelfa rilasciò in dono alla comunità di
Fojano le torri del castel vecchio, il pomerio, o carbonaja
con i terreni interposti tra il primo e il secondo muro. Tale
ce lo dà a divedere una deliberazione presa nel 29 marzo
1578, con la quale revocate furono le precedenti
concessioni rapporto alle torri e carbonaje del castel
vecchio di Fojano, allorchè i capitani di Parte Guelfa
ordinarono ai castellani di richiudere le aperture state fatte
nei muri di Fojano, e di rendere liberi tutti i luoghi, terreni
e piazze, state occupate da quel comune. Ignoro se il
decreto avesse il suo pieno effetto, avvegnachè alcuni
edifizj pubblici eretti in quella età, fra i quali la chiesa
collegiata, si trovano collocati appunto nel pomerio del
castel vecchio. (ARCH. DIPL. FIOR. Com. di Fojano).
Ma in quale stato fossero i due cerchi delle mura di
Fojano all’epoca dell’ultima guerra di Siena, lo indicò
l’Adriani nell’istoria de’suoi tuoi tempi, quando Piero di
Filippo Strozzi luogotenente generate dell’esercito Gallo-
Italiano, nel luglio del 1554, dalla parte della chiesa di S.
Francesco piantò due cannoni per abbattere la muraglia
della Terra di Fojano occupata dai nemici; e poichè dopo
140 colpi fu fatta tanta ruina che agevolmente per
l’apertura vi si poteva entrare, vi si mosse l’assalto.
Questo per sorte toccò ai Francesi, che mescolati con
alcuni valorosi Italiani, i quali, facendo loro la via
innanzi, si misero con tanta furia a salire un poco di
scarpa, la quale era rimasta sopra il fosso, che presto
penetrarono dentro il paese; e benchè il castello da quella
parte avesse un altro cerchio di mura da ritirarvisi i
paesani con la guarnigione, nulla giovò, perchè coloro che
avevano lasciata la prima, fuggendo senz’ordine alcuno al
loro scampo, abbandonarono anche la seconda difesa.
In tale assalto fu messo il fuoco al maggior numero delle
case di Fojano, uccise senza distinzione alcuna di sesso o
di età da 160 persone, fra le quali il castellano Carlotto
Orsini, essendo gli altri rimasti prigioni insieme col
potestà Pandolfo Benvenuti.
La perdita di Fojano mosse il march. di Marignano con
tutto il suo esercito Austro-Spagnolo, il quale da Oliveto
di Val di Chiana recossi ad assalire Marciano occupato
anch’esso da 15 insegne d’Italiani. Piero Strozzi udito
l’avvicinamento del nemico, si mosse da Fojano con tutte
le sue genti, e fu costà ne’campi fra Fojano e Marciano,
dove, nel giorno due di agosto 1554, ebbe luogo la
strepitosa battaglia che decise della sorte della Repubblica
senese.
Nell’anno stesso Cosimo I, con decreto del 13 novembre,
esentò per tre anni la popolazione di Fojano dalle tasse e
contribuzioni ordinarie e straordinarie, onde compensarla
dei danni sofferti nel saccheggio datole dalle genti di
Piero Strozzi; il quale privilegio fu prorogato due altre
volte per il tempo e termine di un novennio ciascuno.
Finalmente i capitani della Parte Guelfa di Firenze, con
atto degli 11 febbrajo 1572 (stile fior.) venderono alla
comunità di Fojano per il prezzo di lire 575 le ripe, i fossi
e le carbonaje intorno alle mura esteriori di detta Terra in
tutto il loro circuito, fino alla larghezza di 40 a 50 braccia,
con la proibizione però di erigere fabbriche intorno alle
mura castellane più vicine di 10 braccia.
Fra il primo e il secondo cerchio fu eretta la nuova chiesa
plebana di Fojano, dichiarata collegiata da un breve di
Leone X, spedito li 22 dicembre 1515 al pievano e agli
abitanti di Fojano. Essendochè questi avevano fatto
istanza di erigere dentro il paese un’altra chiesa
battesimale, per essere la pieve vecchia troppo lontana, e
di sopprimere la chiesa parrocchiale di S. Leonardo,
situata nella piazza alta dov’è il pretorio, perchè,
asserivano i postulanti, essere questa troppo esposta ai
tumulti, ai giuochi, ai balli e alle risse che spesso in
cotesta piazza accadevano a turbamento dei divini ufizj; e
perchè fossero assegnati i suoi beni alla nuova chiesa che
si desiderava di erigere in collegiata. – Leone X concesse
la grazia richiesta per la chiesa plebana, che innalzò
all’onore di collegiata insigne con sei canonici e una
dignità, l’arciprete pievano.
Infatti la nuova collegiata fu edificata fra il primo e il
secondo cerchio, senza che la chiesa di S. Leonardo
restasse tolta di là. Essendochè trovasi questa sino ai
nostri tempi fra le parrocchiali di Fojano, trasferita nel
1783 nella ch. di S. Cristina, e finalmente nel 1788
soppressa, ed il suo popolo aggregato a quello della chiesa
collegiata.
La pieve di S. Martino di Fojano conta attualmente
quattro parrocchie succursali, cioè la prioria di S. Angelo
nel Castel vecchio; seconda S. Cecilia, terza S. Maria del
Carmine presso Fojano; quarta S. Biagio al Pozzo. – La
prioria di S. Cecilia nel secolo decorso fu traslatata
nell’oratorio di S. Maria della Pace fuori di porta
Fiorentina. La ch. di S. Maria del Carmine fuori di porta
Cortonese fu eretta in parrocchia con decreto vescovile
del 17 agosto 1791, siccome lo fu quella di S. Biagio nel
villaggio del Pozzo mediante un decreto vescovile del 21
luglio 1728.
Esistevano pure in Fojano due conventi, uno di frati
Domenicani (S. Tommaso) l’altro di Francescani
Osservanti (S. Francesco). L’antico mon. di Benedettine
sotto il titolo di S. Silvestro conservasi tuttora, e riceve
fanciulle in educazione. Nel territorio di Fojano era
compresa la badia de’Camaldolensi di S. Quirico alle
Rose. – Vedere ABAZIA DI S. QUIRICO ALLE ROSE.
Esiste poco lungi d’Anasciano il tempietto ottagono della
Vittoria fatto innalzare da Cosimo I sopra il risalto di una
collina, in memoria del trionfo che colà nel 2 agosto 1554
riportò l’esercito Austro-Ispano contro i Franco-Italiani.
Fra li stabilimenti di beneficenza Fojano conta sino dal
secolo XV una pia congregazione che ebbe, e che
conserva il nome di Fraternita, la quale dispensa i frutti
dei suoi capitali a sollievo di famiglie bisognose, e nel
dotare oneste fanciulle.
Vi e un ricco Monte pio che conta la sua esistenza sino
dal secolo XVI.
Gli antichi due spedaletti sono stati rimpiazzati da un più
comodo e meglio provvisto spedale comunitativo, state
eretto da Leopoldo I nel soppresso convento di S.
Francesco fuori di Fojano.
Fra le molte e belle abitazioni, che rendono più decorosa
questa Terra, quelle che più delle altre grandiose, sono i
due edifizi pubblici di quasi uniforme architettura,
esistenti nella piazza alta, e la casa di delizia della
famiglia Passerini fuori di porta Cortonese. Un vago
teatro fu costruito col disegno di Leonardo Vegni fra la
porta sudd. e il castelvecchio.
Molti oggetti di belle arti possiede Fojano, fra i quali
meritano di essere veduti i bellissimi alto-rilievi di terra
invetriata della Robbia nelle chiese di S. Angelo, nella
Fraternita e nella Collegiata. In quest’ultima fra le buone
pitture si distingue una tavola di Luca Signonelli,
rappresentante la coronazione di Nostra Donna. L’e rudito
artista danese dott. Gaye, nel 1836, ha riscontrato
nell’archivio di questa collegiata la ricevuta firmata da
Luca Signorelli di Cortona, nel dì 14 di giugno 1523,
nella quale dichiarò di aver egli compito nel termine
prefisso di 16 mesi la pittura allogatagli nel 24 marzo
1522, e di aver ricevuto la somma pattuita di 90 ducati
d’oro. Cotesto quadro pertanto deve contarsi fra le ultime
opere di Luca Signorelli; oltre di che serve a rettificare un
errore biografico del Vasari, il quale diede quel pittore per
morto nel 1521.
La Comunità di Fojano mantiene due medici e un
chirurgo; due maestri di scuola nel capoluogo, e uno nel
villaggio del Pozzo, dove risiede anche un medico
chirurgo.
Pochi Fojanesi si distinsero nella repubblica letteraria, se
non fu quel frate Benedetto da Fojano predicatore famoso
in Firenze durante l’ultimo suo assedio, e che in Castel S.
Angelo pagò con usura la pena alle sue diatribe contro il
pont. Clemente VII e la Casa de’Medici; e pochi
rammentano un Niccolò Mannozzi, che fu medico, e
autore di un piccolo opuscolo apologetico sulla salubrità
dell’aria di Fojano, e sull’antichità di Cortona, pubblicato
in Firenze nel 1613.
Lo storico Adriani fece menzione di un capitano Biagio
da Fojano, che militando pei Senesi si distinse nella
guerra ultima di Siena, all’occasione dell’assalto dato alla
sua patria.
L’industria principale degli abitanti di questa Terra si
riduce ai lavori agrarj, al commercio de’bestiami e
de’cereali; dei quali ultimi Fojano sino dal medio evo fu,
quasi direi, l’emporio della fertile Val di Chiana. – Lo
provano attualmente i suoi frequentatissimi e copiosi
mercati che si praticano nella mattina di ogni lunedì; lo
dice il concorso alle sue fiere, che succedono nel lunedì
della settimana chiamata di Passione, nel giorno dopo la
Pentecoste, nel primo lunedì di agosto, e nel terzo lunedì
di ottobre; mentre per i tempi più antichi lo dimostra, fra
gli altri, un istrumento del 18 agosto 1297, col quale i
sindaci di Fojano a nome e per interesse della loro
comunità venderono a due banchieri di Arezzo 32000
staja di grano buono, da pagarsi a rate nel termine di anni
otto, per la somma di lire 5500 di denari pisani, cioè, a
ragione di soldi 3 e denari 6 lo stajo. (ARCH. DIPL.
FIOR. Comunità di Fojano.)
Sul quadro della popolazione della Terra di Fojano, che si
esibisce a tergo, giova avvertire che la popolazione delle
parrocchie delle quattro parrocchie costituenti i tre
Terzieri di Fojano, non abita tutta dentro la Terra, mentre
quasi una metà delle famiglie designate trovasi sparsa per
i sobborghi e per le circostanti campagne.
MOVIMENTO della popolazione del capoluogo della
TERRA di FOJANO a tre epoche diverse, divisa per
famiglie.
ANNO 1551: Impuberi maschi -; femmine -; adulti
maschi -, femmine -; coniugati dei due sessi -;
ecclesiastici -; numero delle famiglie 544; totalità della
popolazione 2539.
ANNO 1745: Impuberi maschi 594; femmine 562; adulti
maschi 509, femmine 620; coniugati dei due sessi 1292;
ecclesiastici 130; numero delle famiglie 806; totalità della
popolazione 3707.
ANNO 1833: Impuberi maschi 866; femmine 917; adulti
maschi 744, femmine 767; coniugati dei due sessi 1700;
ecclesiastici 62; numero delle famiglie 921; totalità della
popolazione 5055.
Comunità di Fojano. – II territorio della comunità di
Fojano può assomigliarsi alla figura d’un cono con punta
tondeggiante, la di cui base è volta a sett. e il vertice a
ostro – Esso abbraccia una superficie di 11787 quadr. fra i
quali sono compresi 409 quadr. occupati da corsi di acqua
e da strade.
Nel 1833 vi si trovavano stanziati 6425 abitanti, a ragione
di 444 individui per ogni miglio toscano quadrato di suolo
imponibile.
Confina con cinque comunità; due delle quali (Cortona e
Castiglion fiorentino) fronteggiano dal lato di levante
mediante il Canal maestro della Chiana; dal lato di ostro e
di libeccio ha di fronte la comunità di Asinalunga, dal
Canal maestro sino alla Casa rossa, dove subentra la
Comunità di Lucignano; con questa ultima, piegando
verso ponente, rimonta il fiumicello Esse sino alla strada
comunitativa, che guida al villaggio del Pozzo; e
finalmente di costà per termini artificiali, voltando la
fronte a maestro, e quindi a sett., ritorna al Canal maestro
di conserva con la Comunità di Marciano.
Molte strade, tutte larghe, tutte buone e rotabili,
attraversano in varie direzioni il territorio comunitativo di
Fojano. Fra tante vie accennerò solamente le due
provinciali, cioè la Longitudinale della Val di Chiana, che
passa per Fojano da sett. a ostro, e l’antica via Lauretana,
o delle Folci, che attraversa il territorio da maestro a
libeccio.
Notabili avanzi di un’antica strada, (forse la via Cassia)
segnalò nel secolo XVII Baldassarre Nardi, autore di un
libro inedito sulla bonificazione delle Chiane. Un tronco
di essa tra Fojano e il Pozzo, e un altro pezzo s’incontra
presso Fonte a Ronco, dove ritiene sempre il nome di via
della Selce.
La pianura del territorio di Fojano è bagnata da due
diversi corsi d’acqua, a levante dalla Chiana, mentre da
maestr. a libeccio, e quindi da ostro a scirocco è
circondata dal fiumicello che porta il distintivo di Esse di
Fojano, per non equivocarlo con l’altro fiumicello
omonimo, il quale scorre nel lato opposto della stessa
valle, appellato Esse di Cortona.
L’Esse di Fojano, detto anche del Monte San Savino, trae
origine presso la cima del monte di Palazzuolo sul confine
della Val di Chiana con la Val d’Ambra; di costà scende
da levante a scirocco passando in un canale formato dai
poggi di pietra arenaria del monte S. Savino, a piè dei
quali riceve il tributo del fosso Leprone; quindi voltando
faccia da scirocco a levante s’avvia fra le piaggie cretose
di Marciano, del Pozzo e di Fojano, cui serpeggiando
lambisce alla sua sinistra, fino a tanto che voltando faccia
nuovamente verso levante-grecale, avviasi parallelo al
Canal maestro della Chiana, nel quale sbocca alla base
orientale della collina del Pozzo.
L’Esse di Fojano, e diversi altri influenti che scendono a
destra e a sinistra, nel Canal maestro, hanno dovuto
cangiare l’antica loro direzione, ch’era verso ostro, per
rivolgersi verso settentrione, dopo che l’arte idrometrica
ha saputo obbligare per via di lente ma progressive
colmate l’inversione della Chiana toscana. – Vedere
CHIANA.
Siffatto corso sinuosissimo, e in gran parte artefatto, di un
fiumicello come è quello dell’Esse, il quale raccoglie le
acque fra terreni ora solidi come il macigno, ora friabili
come la creta, è di una grandissima utilità alla pianura del
distretto Fojanese. Essendochè cotesto fiumicello, il
quale, ad imitazione delle Chiane, riescì per lunga età
dannoso e funesto alla fertilità del suolo e alla salubrità
degli abitanti di Fojano, è stato all’età nostra convertito in
profitto grandissimo delle stesse campagne e di chi le
abita.
A meglio comprendere l’anzidetta verità importa che io
aggiunga due parole sulla struttura fisica del terreno che
cuopre la superficie di cotesta comunità.
Imperocchè la qualità precipua del di lei suolo appartiene
al terreno appellato di alluvione, parte del quale rimonta
all’epoca antidiluviana, quando cioè depositaronsi costà le
crete tufacee con intiere famiglie di conchiglie marine,
terreno che riveste l’antico fondo della valle, in mezzo a
cui attualmente scorre il canal maestro della Chiana, e che
costituisce le colline, ossia l’alti-piano gibboso che
fiancheggia a destra e a sinistra il Canale maestro, o il
talveg, ch’io chiamerei la carena della valle. – Vedere
CHIANA fiume.
Testimoni d’un tal deposito debbono riguardarsi i banchi
di ostriche e di altre conchiglie marine, tuttora esistenti
nelle colline fra il letto della Foenna, e quello dell’Esse,
riunite in banchi che si presentano allo scoperto presso la
Castellina fra Fojano, e Asinalunga, e a Casalta sulla
strada comunitativa che guida da Lucignano a Bettolle.
A un simile tufo marino nelle colline, ossia nell’alti-piano
fra l’Esse e il Canal maestro della Chiana, sono addossati
depositi ghiajosi postdiluviani, nei quali trovansi racchiusi
avanzi di grandi quadrupedi di specie perdute consimili a
quelli sepolti nel Valdarno aretino, e nel Valdarno sopra e
sotto a Firenze.
Al principio dell’inversione dall’antico corso dell’Esse,
presso la strada Longitudinale tra Fojano e Bettolle, il
terreno addossato alla pianura che stà all’oriente del colle
di Fojano, è tutto di alluvione, tutto o quasi tutto da tre
secoli a questa parte conquistato sopra le acque dell’Esse
e quelle delle due Chiane che costà lungamente pigre
impaludavano. – Vedere CHIANA e FRASSINETO.
Fu il Comune di Fojano il primo a sentire la necessità di
affidare a una mano potente l’imp resa del bonificamento
della Val di Chiana, sebbene la Rep. fior. più volte vi
avesse rivolte le sue mire per eseguirlo a carico delle
vicine popolazioni. Avvegnachè i comunisti di Fojano,
prima de’suoi vicini, risolvettero di cedere, per atto
pubblico del 10 giugno 1525, quei fondi palustri al
cardinale Ippolito de’Medici nipote cugino del Pont.
Clemente VII, e socio in tale impresa, affinchè eglino a
proprie spese e per loro vantaggio, ma con quelle cautele
e condizioni ivi prescritte, la malsana pianura della
Chiana potessero bonificare e ridurre a perenne cultura.
Ma gli avvenimenti politici già discorsi all’articolo
FIRENZE impedirono al cardinale Ippolito e a Clemente
VII di continuare i lavori incominciati. Quindi tanta
impresa restò interrotta sino a che Cosimo I, oltre la
conferma del contratto preaccennato, acquistò dalle
comunità limitrofe vaste estensioni di territorio infrigidito
e malsano; siccome lo dimostrava la perizia eseguita
nell’anno 1551 dall’ingegnere ducale Antonio Ricasoli, e
la mappa idrografica che l’accompagnava. Dalla quale
perizia risulta, che allora la pianura orientale della
comunità di Fojano era stagnante, e che per il tragitto di
circa 9 miglia, cioè dal porto di Pilli a quello di Fojano, le
acque della Chiana non avevano pendenza sensibile nè
verso il Tevere nè verso l’Arno, sicchè sotto alla collina
di Fojano il padule spagliava per la larghezza di miglia 1
e 2/3, ed era tre braccia profondo in tempo ordinario, e br.
cinque nel tempo di escrescenze e di lunghe pioggie. –
Vedere CHIANA.
Attualmente però quasi che tutta l’enunciata estensione di
terreno palustre e malsano vedesi bonificata mercè il
metodo di tenere il fiumicello Esse in colmata; il quale
avendo rialzato con le sue torbe la superficie del terreno,
potè incanalarsi in un piano inferiore col dare una decisa
pendenza alle acque che ivi arrestavansi: in guisa tale che
ne emersero due estese tenute della R. Corona, le quali dai
paesi delle sovrastanti colline presero il nome di Fojano e
di Pozzo.
La qualità del terreno testè accennato rende le acque che
v’infiltrano cariche di sali a base argillosa; cosicchè
mancando costà sorgenti di acque salubri e leggere, gli
abitanti di Fojano usano di quella piovana delle cisterne.
La porzione maggiore del territorio di questa comunità
posta in collina è coltivata a viti e a olivi; la minore
porzione conservasi a bosco, e a seminagione di biade. –
La pianura che circonda da tre lati le colline di Fojano e di
Pozzo è destinata ad uso di praterie, a vasti campi e a
sementa di cereali, di legumi, di mais di lino e di canapa,
mentre i campi e le pubbliche strade veggonsi
fiancheggiate da gelsi e da loppi, a cui sono raccomandate
le viti. Il prof. Giulj, autore di una Statistica agraria della
Val di Chiana, nel 1825, fra gli altri calcoli valutò che vi
fossero costà 8400 capi di animali domestici.
Con regolamento del 14 novembre 1774 fu approvata
dall’Augusto Legislatore l’organizzazione della nuova
comunità di Fojano, il di cui territorio abbraccia i tre
Terzieri; cioè S. Martino a Fojano, S. Cecilia dentro la
Terra medesima, S. Angelo, S. Leonardo, e S. Biagio nel
villaggio di Pozzo. – Col motuproprio del 30 settembre
1772, relativo al nuovo compartimento dello Stato
fiorentino, fu confermato Fojano residenza di un potestà
di prima classe, dipendente pel criminale e per la polizia
dal Vicario R. del Monte San Savino.
Havvi in Fojano la Cancelleria comunit. che abbraccia le
Comunità di Lucignano e di Marciano. Vi è un ajuto
dell’ingegnere di Circondario di Cortona; l’ufizio di
esazione del Registro trovasi a Lucignano, la
conservazione dell’Ipoteche e la Ruota sono in Arezzo.
QUADRO della Popolazione della Comunità di FOJANO
a tre epoche diverse.
- nome del luogo: FOJANO Terziere di S. Martino, titolo
della chiesa: S. Martino (Collegiata), diocesi cui
appartiene: Arezzo, abitanti del 1551 n° 672, abitanti del
1745 n° 2719, abitanti del 1833 n° 2055
- nome del luogo: FOJANO Terziere di S. Martino, titolo
della chiesa: S. Leonardo (Prioria), diocesi cui appartiene:
Arezzo, abitanti del 1551 n° -, abitanti del 1745 n° 278,
abitanti del 1833 n° -
- nome del luogo: FOJANO Terziere detto di S. Cecilia,
titolo della chiesa: S. Cecilia in S. Maria della Pace
(Prioria), diocesi cui appartiene: Arezzo, abitanti del 1551
n° 789, abitanti del 1745 n° 52, abitanti del 1833 n° 1183
- nome del luogo: FOJANO Terziere detto di S. Angelo,
titolo della chiesa: S. Michele Arcangelo (Prioria), diocesi
cui appartiene: Arezzo, abitanti del 1551 n° 1078,
abitanti del 1745 n° 658, abitanti del 1833 n° 1030
- nome del luogo: FOJANO Terziere detto di S. Angelo,
titolo della chiesa: S. Maria del Carmine (Prioria), diocesi
cui appartiene: Arezzo, abitanti del 1551 n° -, abitanti del
1745 n° -, abitanti del 1833 n° 787
- nome del luogo: Villaggio di Pozzo, titolo della chiesa:
S. Biagio (Rettoria), diocesi cui appartiene: Arezzo,
abitanti del 1551 n° 305, abitanti del 1745 n° 890,
abitanti del 1833 n° 1370
- Somma totale abitanti anno 1551 n° 2844
- Somma totale abitanti anno 1745 n° 4597
- Somma totale abitanti anno 1833 n° 6425
